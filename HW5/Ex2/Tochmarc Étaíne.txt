Bai ri amra for Eirinn do
T[h]uathaib De a c[h]enel,
Eochaid Ollathar a ainm.
Ainm n-aill do dano an Dagda,
ar ba hé dognith na firta
ocus conmidhedh na sina
ocus na toirthe doib.
Ba head asbeirdis combo
dé asberthe Dagda fris.
Bai ben la hEalcmar an
Broga .i. Eithni a hainm.
Ainm n-aill di Boand.
Atacobair an Dagda dó a
cairdeas collaidi.
Aroét an ben on Dagda
acht nibad oman Ealcmaire
ar med a c[h]umachtai.
Faidis an Dagda iarum
Ealcmar n-uad for turus
co Bres mac nEalathan co
Mag nInis,
ocus dogeine an Dagda
tincheadla mora for
Ealcmar oc dul nuad,
cona tisad i fairthi .i. a
muichi,
ocus diuchtrais dorcha n-
aidchi aire,
ocus argart gortai ocus
itaid de.
Dobert imorchora mora fair,
co torchaidh .ix. mísa fri
haenla.
Fo bhith asbertsom
conicfad ider lá ocus aidchi
dia thig afrithisi.
Luid an Dagda co mnai
nEalcmair coléig
co mbert mac dó .i. Aengus
a ainm,
ocus ba slan an bean dia
galar ar cind Ealcmair,
ocus nir airigistair fuirri a
bine
.i. teacht a coibligi an
Dagdai.